-87-

fontibus adhibitis eius libris tanquam fundamento usi sint, Licinianus
ob id ipsum insignis est, quod posteriore aetate suo arbitrio ex
compluribus fontibus res Romanas conatus est scribere. Tamen
non consulto ea, quae Livius tradidit, repudiavit3 immo etiam
hic in fontibus erat. sed quantum ex fragmentis nobis servatis
possumus colligere, ceteris scriptoribus non praeferebatur: Granium
eo usum esse demonstrari non poterat nisi in parte belli civilis
et Cimbrici.

Quodsi Liciniani rationem fontes in suum usum vertendi
respicimus, ita nobis videtur esse iudicandum: Soriptor nesciit
complurium fontium narrationes ita inter se coniungere, ut novae
narrationis contextus perpetuus evaderet. ¹) Neque enim materia
undique antea collecta ad opus aggressus est, sed ut certi
temporis spatii historiam scriberet, paucos tantum fontes inspexit
et alium post alium exscripsit. Qua scribendi ratione usus, ut
inprimis in iis fragmentis cognoscere poteramus, quae sunt de
bello civili, non semper ea, quae ex fontibus postea adhibitis
sumpta erant, apto loco inseruit. Eodem modo explicandum esse
putamus, quomodo factum sit, ut scriptor saepius temporum
ordinem prorsus neglegeret. Deinde fontibus non aequaliter usus
est; nam exemplar suum modo paene ad verbum vertit — videbamus
eum in iis, quae de Antiocho IV et V tradit, concinere cum
Polybio et in bello Cimbrico describendo Graecam verborum
constructionem ‘nam — itaque' servasse — modo valde in artum
contraxit ut in narratione belli Mithradatici. 2) Saepe prodigia

¹) Sed propterea operis titulum fuisse „Annales“ plane est
incertum. Si unquam accurate discrimen inter Annales et Historias
factum est, medio altero p. Chr. n. saeculo hanc differentiam iam
non fuisse ostendit Gellius Noct. Att. V, 18, qui diversas de hac re
affert sententias.

²) Quamquam concedendum est scriptorem non omnia eadem
cum verborum copia narravisse, tamen non cum Franckenio p. 246
putari debet eum interdum „festinanter totius anni res gestas verbo
tetigisse“. Semper rerum descriptio satis copiosa est. Illa sententia
nititur fol. V r, ubi sane Licinianus per saturam quaedam ex com-

pluribus annis congessit3 sed hanc rem videbamus posse explicari
(cf. cap. lv).

