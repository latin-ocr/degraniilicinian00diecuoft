-89-

Excursus Ι.
(ad p. 22)

De statua Jovis Olympii a Liciniano commemorata si quis
quaerat, iam C. O. Miiller „Antiquitates Antiochenae“ (Gott. 1839)
p. 62 sqq. demonstrare studuit Antiochum IV Daphnae‚ quod
oppidum haud procul ab Antiochia situm erat, speciosam J ovis
Olympii statuam ad exemplum celeberrimae illius statuae Phidiacae
ex auro et ebore effectam erexisse. — Jovis Olympii Nicephori
simulacrum Daphnae fuisse inde certissime apparet, quod Alexander
Zebinas ad stipendia militibus paranda ‘e templo Jovis solidum
ex auro Victoriae signum' asportavit (Justin. XXXIX, 2, 5) et
postea cum ‘ipsius Jovis aureum simulacrum' rapere vellet, im-
peditus est a multitudine (Justin. l. c. et Diod. XXXIV, 28, 1),
neque minus ex eo, quod Antiochus IX Cyzicenus traditur loco
aurei J ovis ab eo direpti statuam deterioris metalli posuisse (Olem.
Alex. Protrept. 4, 52 ed. Dindorf et Arnob. adv. nat. VI, 21 ed.
Reifferscheid), quamquam erant qui suspicarentur hanc narrationem
ex illa esse formatam.

Statuam vero Diocletianum posuisse falso sinc dubio contendit
Malalas Chron. p. 307. Iam maiore est fide dignus Ammianus
Marcellinus XXII, 13, 1: ‘eodem tempore (i. e. a. 362 p. Chr.n.)
diem undecimum Kalendarum Novembrium amplissimum Daphnaei
Apollinis fanum, quod Epiphanes Antiochus rex ille condidit ira-
cundus et saevus et simulacrum in eo Olympiaci J ovis imitamenti
aequiperans magnitudinem, subita vi flammarum exustum est'.
Praeter hunc locum O. Miiller nitebatur nummis Epiphanis et
posteriorum regum, in quibus simulacrum est Jovi Phidiaco similli-
mum. At Overbeck („Griech. Kunstmyth.“ I. Zeus p. 59) ostendit
Jovem Nicephorum iam in nummis Antiochi I et simili forma
etiam in nummis Seleuci Nicatoris occurrere. Omnia haec nuper
Babelon (1. supra p. 21 c. p. XI sq. et XCV) ita studuit inter se
conciliare, ut nummis confisus iam Seleucum Nicatorem statuam
Jovis Nicephori erexisse putaret, Ammianum Marcellinum autem
secutus Antiochum IV arbitraretur illam statuam refecisse.

